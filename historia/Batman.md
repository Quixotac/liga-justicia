Batman és un personatge de ficció de còmic de l'editorial DC Comics. Va tenir la seva primera aparició al número 27 del comic book Detective Comics en la història titulada The Case of the Chemical Syndicate (El cas del sindicat químic), de l'editorial estatunidenca National Publications, publicat el 30 de març de 1939[1] amb data de portada el maig del 1939, que es manté com un dels exemplars més valuosos de la història del còmic amb més d'un milió de dòlars en una subhasta el 2010.[2] Batman va ser creat per l'artista Bob Kane i l'escriptor Bill Finger, tot i que només es reconeix oficialment l'autoria a Kane. Des de llavors Batman ha esdevingut un dels superherois més reconeguts al món.
